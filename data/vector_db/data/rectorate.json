{
    "metadata": {
        "source": "https://put.poznan.pl/artykul/nowy-rektorat-politechniki-poznanskiej-w-kampusie-warta-w-poznaniu",
        "title": "NOWY REKTORAT POLITECHNIKI POZNAŃSKIEJ W KAMPUSIE „WARTA” W POZNANIU | Politechnika Poznańska",
        "file-type": "html",
        "download-date": "03-01-2025 15:50:00"
    },
    "content": "NOWY REKTORAT POLITECHNIKI POZNA\u0143SKIEJ W KAMPUSIE \u201eWARTA\u201d W POZNANIU\n\nData publikacji: 28.09.2023\n\nRozpoczyna si\u0119 budowa kolejnego obiektu w Kampusie Politechniki Pozna\u0144skiej \u201eWarta\u201d - powstanie Nowy Rektorat. Budynek b\u0119dzie niemal zero-energetyczny stanowi\u0105cy wdro\u017cenie za\u0142o\u017ce\u0144 budownictwa zr\u00f3wnowa\u017conego.\n\nObiekt wkomponowany zostanie w istniej\u0105cy uk\u0142ad przestrzenny Kampusu \u201eWarta\u201d pomi\u0119dzy istniej\u0105cymi budynkami Centrum Dydaktycznego Wydzia\u0142u Technologii Chemicznej oraz Wydzia\u0142u Architektury i Wydzia\u0142u In\u017cynierii Zarz\u0105dzania. G\u0142\u00f3wnym projektantem budynku Rektoratu jest dr hab. in\u017c. arch. S\u0142awomir Rosolski, profesor PP, natomiast g\u0142\u00f3wnym projektantem instalacji jest prof. dr hab. in\u017c. Edward Szczechowiak.\n\nFORMA I FUNKCJA BUDYNKU\n\nBudynek b\u0119dzie mia\u0142 5966 m2 powierzchni u\u017cytkowej i zbudowany zostanie na planie kwadratu o boku 36,74 m. B\u0119dzie to pi\u0119ciokondygnacyjny obiekt (jedna kondygnacja podziemna i cztery nadziemne) w formie szklanego prostopad\u0142o\u015bcianu z kamiennymi pilastrami elewacyjnymi. Wertykalne podzia\u0142y pilastr\u00f3w nadadz\u0105 Rektoratowi monumentalno\u015bci oraz podkre\u015bl\u0105 wa\u017cno\u015b\u0107 projektowanego budynku na tle ca\u0142ego Kampusu. Materia\u0142 szklanej fasady podkre\u015bli nowoczesny charakter Politechniki Pozna\u0144skiej, natomiast u\u017cycie kamienia odwo\u0142ywa\u0107 si\u0119 b\u0119dzie do jej bogatej historii oraz tradycji. W szkle odbija\u0107 si\u0119 b\u0119d\u0105 obrazy otoczenia, dzi\u0119ki czemu budynek wpisze si\u0119 w kontekst otoczenia.\n\nG\u0142\u00f3wne wej\u015bcie znajduje si\u0119 na fasadzie p\u00f3\u0142nocnej, od strony ul. J.Rychlewskiego. Od strony po\u0142udniowej zaplanowano dwa dodatkowe wej\u015bcia. Jest tam tak\u017ce zjazd do kondygnacji podziemnej budynku, w kt\u00f3rej znajduje si\u0119 parking oraz zaplecze techniczno-technologiczne o \u0142\u0105cznej powierzchni 1279 m2. Wok\u00f3\u0142 budynku zaprojektowany zosta\u0142 ci\u0105g pieszy oraz samochodowy.\n\nWn\u0119trze jest zaprojektowane tak, by zapewni\u0107 wygodne i swobodne u\u017cytkowanie. Centralny punkt wn\u0119trza budynku to hall g\u0142\u00f3wny. Dwie klatki schodowe, windy i szachty technologiczne tworz\u0105 pion komunikacyjny, do kt\u00f3rego przylegaj\u0105 pomieszczenia sanitarne, socjalne i techniczne. Okalaj\u0105cy cz\u0119\u015b\u0107 centraln\u0105 korytarz zapewnia swobodny dost\u0119p do poszczeg\u00f3lnych pomieszcze\u0144.\n\nNa czterech kondygnacjach naziemnych o \u0142\u0105cznej powierzchni 4687 m2 rozplanowano pomieszczenia s\u0142u\u017c\u0105ce pracy biurowej, takie jak np. gabinety, sale spotka\u0144 i pomieszczenia socjalne, zgodnie ze struktur\u0105 organizacyjn\u0105 Uczelni. Na najwy\u017cszej kondygnacji budynku zlokalizowano dwie du\u017ce sale spotka\u0144, s\u0142u\u017c\u0105ce reprezentacyjnym spotkaniom lub organizacji konferencji dla wi\u0119kszej liczby uczestnik\u00f3w. Na tym samym poziomie znajd\u0105 si\u0119 tak\u017ce biura w\u0142adz Politechniki.\n\nREKTORAT \u2013 BUDYNEK NIEMAL ZERO-ENERGETYCZNY\n\nZar\u00f3wno form\u0119 budynku, jak i elementy technicznego wyposa\u017cenia zaprojektowano tak, by spe\u0142nia\u0142y wytyczne dla budynku o niemal zerowym zu\u017cyciu energii. Rozwi\u0105zania architektoniczne zapewni\u0105 odpowiedni\u0105 zwarto\u015b\u0107 bry\u0142y i szczelno\u015b\u0107 powietrzn\u0105 budynku na poziomie q50 = 0,64 \u00f7 1,92 m3/h/m2. Zastosowana zostanie izolacja termiczna o wy\u017cszym wsp\u00f3\u0142czynniku ciep\u0142a, szk\u0142o o wysokim wsp\u00f3\u0142czynniku przenikania ciep\u0142a (0,65 \u00f7 0,75 W/(m2\u00b7K)), ciep\u0142y monta\u017c fasady szklanej czy przek\u0142adki termiczne minimalizuj\u0105ce mostki termiczne. Wykorzystany b\u0119dzie system wentylacji mechanicznej z odzyskiem ciep\u0142a zasilanym z komory czerpnej budynku WAWIZ, kt\u00f3ra zostanie w tym celu przebudowana. Budynek posiada\u0107 b\u0119dzie osiem rekuperator\u00f3w. Ogrzewanie, ch\u0142odzenie i ciep\u0142\u0105 wod\u0119 u\u017cytkow\u0105 zapewni\u0105 trzy pompy ciep\u0142a po\u0142\u0105czone z systemem belek grzewczo-ch\u0142odz\u0105cych. Zasila\u0107 je b\u0119dzie dolne \u017ar\u00f3d\u0142o ciep\u0142a w postaci 12 sond g\u0142\u0119binowych o d\u0142ugo\u015bci 200 m. Projekt przewiduje instalacj\u0119 234 paneli fotowoltaicznych na dachu o \u0142\u0105cznej mocy 97 kWp (moc jednostkowa paneli na poziomie 415 Wp). Zaprojektowano tak\u017ce system dystrybucji ciep\u0142a pomi\u0119dzy budynkami Kampusu.\n\nRozwi\u0105zania tego typu zastosowano w budynku WAWIZ, kt\u00f3ry po trzech latach u\u017cytkowania uzyska\u0142 ponadprzeci\u0119tne wyniki w zakresie niskoenergetyczno\u015bci, dlatego mo\u017cna oczekiwa\u0107, \u017ce podobne \u2013 r\u00f3wnie imponuj\u0105ce \u2013 wyniki osi\u0105gnie tak\u017ce nowy budynek.\n\nBudowa zostanie zrealizowana przez firm\u0119 Mostostal Warszawa S.A.\n\nPrace potrwaj\u0105 2 lata.\n\nDnia 28 wrze\u015bnia br. prof. dr hab. in\u017c. Teofil Jesionowski \u2013 JMR Politechniki Pozna\u0144skiej oraz Jorge Calabuig Ferre \u2013 Wiceprezes Zarz\u0105du ds. Produkcji Mostostal Warszawa S.A. podpisali umow\u0119 na realizacj\u0119 obiektu.\n\ndr hab. in\u017c. arch. S\u0142awomir Rosolski, prof. PP\n"
}