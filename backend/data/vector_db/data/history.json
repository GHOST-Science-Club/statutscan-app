{
    "metadata": {
        "source": "https://put.poznan.pl/historia-uczelni",
        "title": "Historia | Politechnika Pozna≈Ñska",
        "file-type": "html",
        "download-date": "03-01-2025 15:50:00"
    },
    "content": "Historia\n\nPocz\u0105tki wy\u017cszego szkolnictwa technicznego w Poznaniu si\u0119gaj\u0105 roku 1919, kiedy to Naczelna Rada Ludowa powo\u0142a\u0142a Pa\u0144stwow\u0105 Wy\u017csz\u0105 Szko\u0142\u0119 Budowy Maszyn. Regularne zaj\u0119cia z niewielk\u0105 pocz\u0105tkowo liczb\u0105 student\u00f3w rozpocz\u0119\u0142y si\u0119 1 wrze\u015bnia tego roku. Niestety zanim dosz\u0142o do pierwszego absolutorium obni\u017cono status szko\u0142y usuwaj\u0105c z jej nazwy przymiotnik \u201ewy\u017csza\u201d. Natychmiast te\u017c rozpocz\u0119\u0142y si\u0119 starania o przywr\u00f3cenie tej rangi.\n\nW roku 1921 w \u201eWiadomo\u015bciach Technicznych\u201d ukaza\u0142 si\u0119 \u201eMemoria\u0142 w sprawie za\u0142o\u017cenia politechniki w Poznaniu\u201d zawieraj\u0105cy uzasadnienie powo\u0142ania takiej uczelni, propozycje realizacji planu dotycz\u0105ce potrzebnego gruntu, gmachu, koszt\u00f3w jego budowy, urz\u0105dze\u0144 i funkcjonowania uczelni. Jednak musia\u0142o min\u0105\u0107 wiele lat, \u017ceby marzenia o Politechnice w Poznaniu mog\u0142y si\u0119 spe\u0142ni\u0107. Sta\u0142o si\u0119 to dopiero w roku 1955\n\nDzia\u0142aj\u0105ca od roku 1919 Pa\u0144stwowa Wy\u017csza Szko\u0142a Budowy Maszyn (w roku 1922 nazwa Szko\u0142y zosta\u0142a zmieniona na Pa\u0144stwow\u0105 Szko\u0142e Budowy Maszyn). Dopiero jesieni\u0105 1929 roku nadano jej nowy statut i przemianowano na Pa\u0144stwow\u0105 Wy\u017csz\u0105 Szko\u0142\u0119 Budowy Maszyn i Elektrotechniki. W takim kszta\u0142cie Szko\u0142a dzia\u0142a\u0142a do wybuchu II wojny \u015bwiatowej, a jej mury opu\u015bci\u0142o 716 absolwent\u00f3w.\n\nW roku 1937 ministerstwo formalnie wyrazi\u0142o zgod\u0119 na powstanie w Poznaniu politechniki, ale II Wojna \u015awiatowa faktycznie przekre\u015bli\u0142a te plany. Po jej zako\u0144czeniu dzia\u0142alno\u015b\u0107 Szko\u0142y reaktywowano ju\u017c w roku 1945 przekszta\u0142caj\u0105 j\u0105 w Szko\u0142\u0119 In\u017cyniersk\u0105. R\u00f3wnocze\u015bnie kontynuowano jednak starania o ustanowienie w Poznaniu pe\u0142noprawnej akademickiej uczelni technicznej. W tym celu zawi\u0105za\u0142 si\u0119 Komitet Organizacyjny Politechniki Pozna\u0144skiej, sformu\u0142owano odpowiedni memoria\u0142 i opracowano plan dzia\u0142ania. Niestety, niedostatek samodzielnej kadry naukowo-dydaktycznej, stan pomieszcze\u0144 i brak zaplecza laboratoryjnego pozwoli\u0142y jedynie na powo\u0142anie Szko\u0142y In\u017cynierskiej - wy\u017cszej szko\u0142y zawodowej, uczelni nieakademickiej z wydzia\u0142ami: Budowy Maszyn, Elektrycznym, Budownictwa. W takim kszta\u0142cie dzia\u0142alno\u015b\u0107 Szko\u0142y prowadzono do po\u0142owy lat 50-tych XX wieku.\n\nW 1953 r. na nowym terenie przy ul. Piotrowo powsta\u0142 budynek Wydzia\u0142u Budownictwa. We wrze\u015bniu 1953 r. powo\u0142ano Wydzia\u0142 Mechanizacji Rolnictwa. Na uczelni panowa\u0142 bardzo dobry klimat, powszechnie doceniano mo\u017cliwo\u015b\u0107 kszta\u0142cenia si\u0119 w j\u0119zyku polskim, a studenci z dum\u0105 nosili swoje bordowe czapki z niebieskim otokiem.\n\nPrze\u0142omowym okaza\u0142 si\u0119 rok 1955 kiedy Szko\u0142a In\u017cynierska w Poznaniu zarz\u0105dzeniem Ministra Szkolnictwa Wy\u017cszego zosta\u0142a przekszta\u0142cona w Politechnik\u0119 Pozna\u0144sk\u0105. Ogromn\u0105 rado\u015b\u0107 prze\u017cywa\u0142o ca\u0142e, nie tylko zwi\u0105zane z nauk\u0105, \u015brodowisko Poznania. Faktycznie by\u0142 to jednak dopiero pocz\u0105tek stara\u0144 by nada\u0107 tej instytucji rang\u0119 odpowiadaj\u0105c\u0105 nazwie. Przygotowano now\u0105 struktur\u0119 organizacyjn\u0105, zgodnie z kt\u00f3r\u0105 Politechnika przej\u0119\u0142a cztery wydzia\u0142y z istniej\u0105cych ju\u017c w Szkole In\u017cynierskiej oraz wszystkie jednostki mi\u0119dzywydzia\u0142owe. Zasadnicz\u0105 zmian\u0105 w strukturze by\u0142o wprowadzenie w roku 1970 systemu instytutowego: w miejsce dawnych katedr przy ka\u017cdym wydziale utworzono dwa lub trzy instytuty. W 1968 r. powsta\u0142 Wydzia\u0142 Chemiczny (obecnie Technologii Chemicznej), w roku 1997 Wydzia\u0142 Fizyki Technicznej, w roku 1999 Wydzia\u0142 Architektury, w roku 2001 Wydzia\u0142 Informatyki i Zarz\u0105dzania, a w roku 2006 Wydzia\u0142 Elektroniki i Telekomunikacji. W 2010 zreorganizowano Wydzia\u0142 Informatyki i Zarz\u0105dzania, powsta\u0142y w\u00f3wczas dwa wydzia\u0142y: Wydzia\u0142 Informatyki oraz Wydzia\u0142 In\u017cynierii Zarz\u0105dzania.\n\nW roku 1995 Politechnika Pozna\u0144ska jako pierwsza polska uczelnia techniczna, zosta\u0142a cz\u0142onkiem Conference of European Schools for Advanced Engineering Education and Research - CESAER \u2013 organizacji skupiaj\u0105cej najlepsze politechniki i uniwersytety techniczne w Europie. W roku 2000 odby\u0142 si\u0119 Pierwszy Powszechny Zjazd Absolwent\u00f3w Politechniki Pozna\u0144skiej, a w roku 2004 Uczelnia obchodzi\u0142a 85-t\u0105 rocznic\u0119 powstania Polskiego Wy\u017cszego Szkolnictwa Technicznego w Poznaniu. Od roku akademickiego 2006/2007 Politechnika Pozna\u0144ska prowadzi r\u00f3wnie\u017c dotychczasowe studia doktoranckie jako studia III stopnia.\n\nDo ko\u0144ca 2019 r. Politechnika Pozna\u0144ska by\u0142a dziesi\u0119ciowydzia\u0142ow\u0105 szko\u0142\u0105 wy\u017csz\u0105. Od dnia 1 stycznia 2020 r. na Politechnice Pozna\u0144skiej funkcjonuje 9 wydzia\u0142\u00f3w prowadz\u0105cych ponad 30 kierunk\u00f3w.\n\nKampus Piotrowo zlokalizowany w centrum miasta ca\u0142y czas si\u0119 rozbudowuje. W 2010 roku oddano do u\u017cytku now\u0105 siedzib\u0119 Biblioteki wraz z Centrum Wyk\u0142adowym (zlokalizowane przy ul. Piotrowo 2). Od 2012 roku studenci mog\u0105 korzysta\u0107 z nowoczesnego Centrum Mechatroniki, Biomechaniki i Nanoin\u017cynierii (ul. Jana Paw\u0142a II 28). Dwa lata p\u00f3\u017aniej wybudowano Budynek Dydaktyczny Wydzia\u0142u Technologii Chemicznej (ul. Berdychowo 4), a w 2015 roku \u2013 Hal\u0119 Sportow\u0105.\n\nW 2020 r. oddano do u\u017cytku nowy budynek Wydzia\u0142u Architektury oraz Wydzia\u0142u In\u017cynierii Zarz\u0105dzania, kt\u00f3ry jest budynkiem niemal zeroenergetycznym (ul. Rychlewskiego 2).\n\nNa Uczelni pracuje ponad tysi\u0105cosobowa kadra nauczycieli akademickich. Og\u00f3\u0142em w Politechnice Pozna\u0144skiej kszta\u0142ci si\u0119 oko\u0142o 16 tysi\u0119cy student\u00f3w. Tu warto studiowa\u0107!\n"
}